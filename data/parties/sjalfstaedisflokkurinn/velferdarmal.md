**<ins>Eldri borgarar:</ins>** Sjálfstæðisflokkurinn mun beita sér fyrir því að strax 1. janúar 2022 verði frítekjumark atvinnutekna hækkað í 200 þúsund krónur á mánuði. Þetta er fyrsta skref. Sjálfstæðisflokkurinn vill stokka upp almannatryggingakerfi eldri borgara í samvinnu við hagsmunasamtök þeirra og lífeyrissjóði.  Á vegum Sjálfstæðisflokksins hefur starfshópur, undir forystu dr. Vilhjálms Egilssonar, unnið að tillögum til útbóta á lífeyriskerfi eldri borgara. Tillögurnar miða að því að styrkja stöðu þeirra sem eru með takmörkuð réttindi í lífseyrissjóðum og hverfa frá skerðingum. Þetta verði gert með sérstakri lífeyrisuppbót sem tekur mið af réttindum hvers og eins í lífeyrissjóði.

- Með lífeyrisuppbót, sem ríkið fjármagnar, er verið að jafna stöðu eldri borgara gagnvart ellilífeyri úr lífeyrissjóðum.
- Þannig verður öllum eldri borgurum tryggðar ásættanlegar tekjur.


Aðrar skattskyldar tekjur eldri borgara – s.s. atvinnutekjur, séreignasparnaður, fjármagnstekjur – eiga ekki að skerða lífeyrisuppbótina en verða skattlagðar með sama hætti og eftir sömu reglum og skattskyldar tekjur annarra. Lífeyrisuppbót á að taka sömu breytingum og lífeyrir úr lífeyrissjóðum.

**<ins>Öryrkjar:</ins>** Sjálfstæðisflokkurinn leggur áherslu á að tryggingakerfi öryrkja verði endurskoðað frá grunni. Það einfaldað, með það að markmiði að tryggja fjárhagslegt sjálfstæði öryrkja og stuðla að því að öryrkjar hafi ávinning af því að afla sér tekna. Um leið vill Sjálfstæðisflokkurinn innleiða persónubundna endurkomusamninga sem auðveldar öryrkjum að taka þátt í almennum vinnumarkaði með tilliti til starfsgetu án þess að þeir verði fyrir umtalsverðri skerðingu á örorkulífeyri eins og nú er.

### Fjölskyldumál
Foreldrar: Ný lög um fæðingarorlof voru samþykkt undir lok síðasta árs. Þar skipti mestu að orlofstíminn var lengdur í 12 mánuði. Grunngerð fæðingarorlofsins hélst óbreytt þannig að orlofsréttindi miðast við þátttöku og tekjur á vinnumarkaði fyrir fæðingarorlof. Þeir foreldrar sem ná lágmarksþáttöku á vinnumarkaði og námsmenn fá hins vegar fæðingarstyrk. Hækka þarf fjárhæð fæðingarorlofs.

Sjálfstæðisflokkurinn vill styðja foreldra utan vinnumarkaðar og námsmenn sérstaklega með jákvæðum hvötum til barneigna. Þess vegna er nauðsynlegt að endurskoða reglur um fæðingarstyrk og hækka hann verulega. 
