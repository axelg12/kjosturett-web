Nauðsynlegt er að móta nýja velferðar- og heilbrigðisstefnu á breiðum grunni í opinberum rekstri og einkarekstri með framtíðarsýn sem tekur til menntunar heilbrigðisstarfsfólks, tækniþróunar og þarfa fólks. Efla þarf sérstaklega forvarnir, endurhæfingu og geðheilbrigðisþjónustu. Með markvissri samþættingu og samvinnu opinberra og sjálfstætt starfandi aðila er hægt að bæta þjónustuna. 

Sjálfstæðisflokkurinn leggur áherslu á að við skipulag heilbrigðisþjónustu sé réttur fólks til þjónustu tryggður. Með lögbundinni þjónustutryggingu verði fólk sett í fyrsta sæti. Sjúkratryggingar beri ábyrgð á því að sá sem þarf á þjónustu að halda fái hana innan ákveðins tíma – ásættanlegs biðtíma.

Nýta þarf einkaframtakið mun betur og markvissar á sviði heilbrigðisþjónustu og fjárfestinga. Sjúkratryggingar Íslands verða að vera í stakk búnar til að rækja betur sitt hlutverk og einstaklingar og heilbrigðisstarfsfólk þurfa að eiga fleiri en einn valkost þegar kemur að sjúkrahússtarfsemi og almennri heilbrigðisþjónustu. Ganga þarf frá samningum við rekstraraðila í heilbrigðisþjónustu og skapa traust og vinnufrið. Langir biðlistar og tvöfalt heilbrigðiskerfi eru þjóðarskömm í velferðarsamfélagi þar sem allir eiga að njóta góðrar þjónustu án tillits til efnahags eða þjóðfélagsstöðu. Sjálfstæðisflokkurinn minnir á nauðsyn þess að skipuleggja alla heilbrigðisþjónustu með tilliti til þarfa og hagsmuna sjúkratryggða – allra landsmanna.
