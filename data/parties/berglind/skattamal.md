Aukið viðskiptafrelsi, markviss efnahagsstjórn, öflug samkeppni, stöðugur gjaldmiðill og virk þátttaka í alþjóðlegu viðskiptalífi eru grunnforsendur fyrir efnahagslegum framförum, aukinni framleiðni og varanlegri aukningu kaupmáttar.

Viðreisn vill einfalda reglugerða- og skattaumhverfi landsins og nýta markaðslausnir þar sem þeim verður komið fyrir. Tekjuöflun ríkisins á að byggja á réttlátri og hóflegri skattlagningu þar sem allir bera réttlátar byrðar.

Viðreisn einsetur sér að vinna markvisst gegn skattaundanskotum, bæði innanlands og gegn notkun á erlendum skattaskjólum, en þau nema tugum milljarða á hverju ári. Efla þarf skattrannsóknir og styðja alþjóðlegt samstarf til að tryggja að einstaklingar og fyrirtæki greiði sanngjarna skatta þar sem tekjur verða til. Ef unnið er gegn skattaundanskotum skapast svigrúm til að allir greiði lægri skatta.

Viðreisn vill að skapaður verði grundvöllur fyrir uppbyggingu samkeppnishæfs atvinnulífs sem skapar samfélaginu ábata til lengri tíma og býr til tækifæri fyrir sem flest okkar til að lifa og starfa við sem best skilyrði í öllum byggðum landsins.
