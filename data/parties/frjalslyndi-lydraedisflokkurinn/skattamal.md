Persónuafsláttur hækkaður í 100.000 kr. og skattleysismörk um 300.000 kr. Persónuafsláttur er í dag 50.792 kr og nemur þá hækkunin 49.208 kr. á mánuði til hvers og eins launamanns. Skattleysismörkin verða hækkuð í um 300.000 kr. Áætlað er að við þetta myndi tekjuskattur dragast saman um 95 milljarða kr. en heildaráhrifin á ríkissjóð yrðu um 130 milljarða kr. Mikið af þessum tekjusamdrætti kæmi strax til baka í formi virðisaukaskatts í aukinni neyslu og restin brúuð með sparnaði hjá ríkinu ca. 5% á ári og hlunnindaskatti á sjávarútveg. 11% virðisaukaskattur verði á allri útseldri vinnu, hvort sem það er á hárgreiðslustofu, hjá nuddara, fá heim pípara, rafvirkja eða málara – sem sagt öll útseld vinna aðeins 11% VSK. Endurheimta þarf traust og tryggja að smærri fyrirtæki eigi greiðan aðgang að hlutabréfamarkaði án yfirþyrmandi regluverks. Blásið verði lífi í íslenskan hlutabréfamarkað og fjármagnstekjuskattur einstaklinga afnuminn af hagnaði á sölu íslenskra hlutabréfa á markaði.
