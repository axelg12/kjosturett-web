Með markvissri byggðastefnu getum við bætt aðgengi allra landsmanna að almannaþjónustu, aukið tækifæri til verðmætasköpunar og skapað framsækið, fjölbreytt og skemmtilegt samfélag. Samfylkingin lítur á Ísland sem eina heild þar sem sterkt höfuðborgarsvæði nýtur góðs af blómstrandi byggðum og bæjum um land allt og öfugt. Óábyrg stjórnmálaöfl ala á sundrungu milli borgar og byggða. Það gerir Samfylkingin ekki. Okkar markmið er að tryggja jöfn tækifæri og möguleika allra landsmanna óháð búsetu, svo sem til atvinnu, menntunar, menningar og hvers kyns þjónustu.

**Meðal áherslumála Samfylkingarinnar fyrir Alþingiskosningarnar 2021:**
-	<ins>Fjárfesta af krafti í grunninnviðum</ins> á landsbyggðunum, sér í lagi þeim sem stuðla að grænni umbreytingu; fjarskiptum, orkuinnviðum, samgöngum, húsnæði o.fl.
-	Efla heilbrigðisþjónustu við fólk um allt land með ákvæðum um starfsaðstæður og kjör heilbrigðisstétta og fjárfestingu í tæknilausnum til fjarlækninga. 
-	<ins>Greiða allan ferðakostnað innanlands vegna nauðsynlegrar heilbrigðisþjónustu</ins> við fólk fjarri heimabyggð.
-	Ráðast í <ins>stórátak í samgöngumálum</ins> til að styrkja Ísland sem heild með því að tengja landshlutana betur saman og stytta vegalengdir innan afmarkaðra vinnusóknarsvæða.
-	<ins>Byggja upp Landlínu</ins>, heildstætt almenningsvagnanet svo að það verði einfaldur og raunhæfur kostur fyrir fólk að ferðast um Ísland án einkabíls
-	Byggja <ins>nýsköpunarklasa í öllum helstu þéttbýliskjörnum</ins> í samvinnu við heimafólk.
