Það er vitlaust gefið. Á Íslandi eru skattar á venjulegt fólk með þeim hæstu sem gerist innan OECD. Hér greiða allra tekjuhæstu og eignamestu hóparnir hins vegar minna til samfélagsins en annars staðar á Norðurlöndum og þeir tekjulægstu meira. Við viljum nýta skattkerfið til að afla tekna og jafna leikinn í samfélagi þar sem eignir fólks ráða sífellt meiru um tækifæri þess og barna þeirra. Við viljum auk þess innheimta fullt gjald fyrir nýtingu náttúruauðlinda í þjóðareign. Þá kallar réttlátara og skilvirkara skattkerfi á að við tökum á skattaundanskotum af fullri hörku.

Við viljum hækka barnabætur þannig að fleiri fjölskyldur fái hærri mánaðarlegar greiðslur og hækka grunnlífeyri eldra fólks og öryrkja. Það viljum við fjármagna með því að setja á hóflegan stóreignaskatt á hreina eign umfram 200 milljónir - þ.e. ríkasta 1% samfélagsins. Þá einsetur Samfylkingin sér að ráðast af krafti gegn alltof háum jaðarsköttum og vinnuletjandi skerðingum.

Samfylkingin vill taka skattaumhverfi smærri fyrirtækja til endurskoðunar með það fyrir augum
að stuðla að auknu jafnræði á mörkuðum. Það er sanngirnismál en leiðir líka til fjölbreyttara og
þróttmeira atvinnulífs og líflegri samkeppni en ella til hagsbóta fyrir almenning. Við viljum létta á regluverki um starfsemi einyrkja til að auðvelda þeim róðurinn en efla um leið aðgerðir gegn gerviverktöku.
