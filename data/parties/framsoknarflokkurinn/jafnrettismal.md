Jafnrétti er eitt af grunnstefjum samvinnu- og framsóknarstefnunnar.  Framsóknarflokkurinn hafnar allri mismunun á grundvelli kyns, aldurs, fötlunar,  kynhneigðar, kynvitundar, trúar, bakgrunns, þjóðernis eða stöðu að öðru leyti. Það er  eitt af hlutverkum Framsóknarflokksins að ganga ávallt á undan með góðu fordæmi í  jafnréttismálum og útrýma kynbundnum launamun. 

Framsóknarflokkurinn vill berjast gegn kynbundnu ofbeldi í íslensku samfélagi með  virkum aðgerðum á sem flestum sviðum. Fagna ber opinni umræðu um kynferðislega  áreitni sem því miður hefur fengið að líðast víða í okkar samfélagi í skjóli þöggunar.  METOO byltingin er dæmi um jákvæða valdeflingu þar sem kraftur fjöldans veitir  þolendum styrk til þess að stíga fram í dagsljósið. Framsóknarflokkurinn var fyrstur  flokka til þess að bregðast við METOO byltingunni og hefja vinnu við siðareglur  gagnvart kynferðislegri áreitni í stjórnmálastarfi. Sérstaklega ber að fagna framlagi  félags- og jafnréttismálaráðherra sem hefur ákveðið að skipa nefnd til að meta umfang kynferðislegrar áreitni, kynbundinnar áreitni, ofbeldis og eineltis á íslenskum  vinnumarkaði. Niðurstöður þeirrar vinnu verða að skila sér í aðgerðum.

Mikilvægt er að við móttöku útlendinga sé unnið með mannréttindi að leiðarljósi, að  framkvæmd laga sé skilvirk og vel sé staðið að skipulagi hvort sem er vegna umsókna  um dvöl, atvinnuréttindi eða þjónustu samfélagsins.

Leggja þarf áherslu á góða upplýsingagjöf opinberra aðila til innflytjenda. Þjónusta  skóla og velferðarkerfis þarf að taka mið af auknum hreyfanleika fólks milli landa og  huga þarf að þörfum innflytjenda, eins og annarra hópa samfélagsins, við opinbera  stefnumótun og aðgengi að opinberri þjónustu.

Framsóknarflokkurinn vill stuðla að því að fjölbreyttur bakgrunnur fólks leiði til betri og  samkeppnishæfari vinnumarkaðar og að ólík færni starfandi fólks ýti undir framþróun  atvinnulífs og skili þannig árangri fyrir samfélagið allt. Brýnt er að fólki af erlendum  uppruna sé kynnt réttindi og skyldur bæði starfsmanna og vinnuveitenda. Tryggja þarf  að til séu leiðir fyrir innflytjendur til að fá menntun sína metna hérlendis, og auðvelda  og samræma afgreiðslu á mati á menntun og starfsréttindum.

Bæta þarf tækifæri innflytjenda til þátttöku í félagsstarfi, lýðræðislegri umræðu og  stjórnmálum. Stuðla þarf að faglegri, vandaðri og upplýsandi umfjöllun um málefni  innflytjenda og þátttöku þeirra í samfélaginu. Leggja skal áherslu á að draga fram  tækifærin sem felast í ólíkum menningarlegum bakgrunni landsmanna og nýta  þekkingu innflytjenda til að efla íslenskt samfélag. Mikilvægt er að efla stuðningsnet  innflytjenda og vinna þarf markvisst gegn ofbeldi í garð innflytjenda. (Málefnaályktun 35. FLOKKSÞINGS FRAMSÓKNARMANNA 2018)