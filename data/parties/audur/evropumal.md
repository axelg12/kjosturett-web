Ísland á að vera virkt á alþjóðlegum vettvangi til að efla mannréttindi, jafnrétti, frjáls og réttlát viðskipti og stuðla þannig að friði. Með þeim hætti eflum við menningu og hag Íslands sem og annarra þjóða.

Ísland á í því skyni heima í samfélagi Evrópuþjóða. Evrópuhugsjónin um frið, hagsæld og samvinnu þjóða er kjarni í stefnu Viðreisnar. Ísland á að taka þátt í því samstarfi af fullum krafti og ganga í Evrópusambandið. Við eigum landfræðilega, menningarlega og efnahagslega samleið með þeim sjálfstæðu og fullvalda ríkjum sem hafa kosið að taka þátt í þessu samstarfi.

Við eigum ekki að sitja hjá heldur setjast til borðs með Evrópuþjóðum og vinna þétt saman að umhverfis- og loftslagsmálum, mannréttindamálum, auknu viðskiptafrelsi og efnahagslegum stöðugleika.

Viðreisn vill þjóðaratkvæðagreiðslu um áframhald samningaviðræðna við Evrópusambandið, ganga til viðræðna með opnu og gegnsæju ferli og leggja samninginn síðan í dóm þjóðarinnar. Það er alveg á hreinu að ef samningur yrði ekki hagfelldur fyrir bætt lífskjör þjóðar, myndi Viðreisn ekki mæla með slíkum samningi. Markmið með inngöngu í Evrópusambandið er ekki samningurinn sjálfur - heldur þau bættu lífskjör og efnahagslegur stöðugleiki sem við trúum að honum fylgi.
