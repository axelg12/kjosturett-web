Ísland á að vera í fremstu röð í baráttunni gegn loftslagsbreytingum og því neyðarástandi sem vofir yfir heimsbyggðinni. Við viljum koma á hvötum þannig að þeir borgi sem menga. Sjálfbær og ábyrg umgengni við náttúruauðlindir, þar sem náttúruvernd helst í hendur við nýtingu er lykillinn að grænni framtíð.

Viðreisn vill að Ísland verði kolefnishlutlaust og laust við jarðefnaeldsneyti fyrir árið 2040. Nýskráning á bensín- og díselbílum verði hætt árið 2025. Ísland á að helminga heildarlosun ríkisins á áratugs fresti. Viðreisn leggur áherslu á aðgerðaáætlun með tölu- og tímasettum markmiðum sem lögð eru fyrir Alþingi í formi tillögu til þingsályktunar ár hvert. Tengja þarf loftslagsmálin þvert á fagráðuneyti svo þau endurspeglist í ákvörðunum í öllum málaflokkum.

Viðreisn leggur höfuðáherslu á að fara að ráðum vísindasamfélagsins. Þess vegna vill Viðreisn beita sér fyrir að sett verði sjálfstæð íslensk markmið sem ganga lengra en alþjóðlegar skuldbindingar okkar. Loftslagsstefna Viðreisnar var metin næst best allra flokka á Íslandi á matskvarða Ungra umhverfissinna, Sólinni.

Hraða þarf orkuskiptum á öllum sviðum en tryggja þarf nægt framboð endurnýjanlegrar orku og öfluga innviði til að gera okkur kleift að klára orkuskipti. Viðreisn leggur áherslu á virka ferðamáta og almenningssamgöngur.
